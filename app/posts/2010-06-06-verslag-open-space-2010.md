---
layout: post
title: "Verslag Open Space 2010"
---

Dit verslag is geschreven door Maarten Metz([@Mmz_](http://twitter.com/Mmz_)) . Bedankt Maarten!

Op zaterdag 5 juni stapte ik om een uur of 8 in de auto om naar de Devnology Open Space 2010 in Baarn te rijden. Op de vraag van m'n zoontjes wat ik ging doen antwoorde ik dat ik naar een cursus ging. Ze keken me aan of ik gek geworden was. Diezelfde blik zag ik overigens ook bij hun moeder toen ik haar uitlegde wat zo'n open space bijeenkomst nou eigenlijk is. "Dus je gaat een dag van het weekend met prachtig weer opofferen om met andere vakidioten te praten over onderwerpen die je pas die ochtend vaststelt?" Uh, ja, ongeveer wel ja. "Rrrright..."

Het niet duidelijk kunnen zeggen wat ik ging doen zat me wel wat dwars, maar ik hield me vast aan de gedachte dat ook anderen met gezin (o.a. [@freekl](http://twitter.com/freekl), [@rubenspr](http://twitter.com/rubenspr), [@mamersfo](http://twitter.com/mamersfo), [@fransbouma](http://twitter.com/fransbouma)), met complete verbouwingen (o.a. [@luus](http://twitter.com/luus)), of zelfs met nog langere reistijden (o.a. [@DennisLaumen](http://twitter.com/DennisLaumen) en [@DavyLandman](http://twitter.com/DavyLandman)) ook *iets* zagen in de bijeenkomst. Gelukkig werd m'n komst al snel beloond. Bij binnenkomst stond de montere [@arnetim](http://twitter.com/arnetim) al klaar om me te verwelkomen en de eerste gesprekken kwamen al snel op gang.

Omdat de meesten van ons waarschijnlijk nog onvoldoende cafe&iuml;ne door de aderen hadden stromen kwam het planningsgedeelte langzaam op gang, maar gelukkig stond er na een kwartiertje toch een indrukwekkend dagprogramma op het whiteboard. Na het broodnodige koffie-infuus werd het startsein gegeven. Wat een verademing! In een open, respectvolle, maar zeker ook humoristische sfeer met gelijkgestemden van gedachten wisselen over onderwerpen die me boeien, zonder enig winstbejag. Gewoon omdat het leuk is, omdat het kan. De sessies leken - net als de hele dag overigens - te kort te duren, wat volgens mij een goed teken is. Ondanks de mogelijkheid om tijdens een sessie naar een andere sessie over te stappen heb ik daar geen gebruik van gemaakt. Wel heb ik me tijdens een sessie met 2 anderen 'afgesplitst' om dieper in te gaan op een deelaspect van het besproken onderwerp. Vrijheid, blijheid zullen we maar zeggen. Al met al een prima dag, zeker voor herhaling vatbaar!

Op de terugweg besefte ik dat ik thuis eindelijk kon vertellen wat de waarde van de dag was: twitter-followers 'in real life' gesproken, gedebatteerd over privacy en politiek, scala &amp; clojure demo's gehad, gesproken over android en iphone ontwikkeling, verschillen van functionele en object georienteerde - en van dynamic en statically typed talen besproken, syncen van spotify en iTunes metadata, Scrum, compilers en individueel kennismanagement de revu laten passeren, oud collega's en -teamleden weer gesproken en ga zo nog maar even door. Geen slechte score! Maar wacht eens... het gros van die termen begrijpen ze thuis niet eens. Voorgaand verhaal zou me weer de 'hij-heeft-ze-misschien-wel-alle-vijf-op-een-rij-maar-ze-werken-in-ploegendienst'-blik opleveren. En daarom antwoorde ik thuis op de vraag hoe de dag was: 'Passie, schat. Pure passie.' ;)

[ ![](http://farm5.static.flickr.com/4033/4672199653_0f759ab87b_s.jpg) ![](http://farm5.static.flickr.com/4072/4672197363_bf8124e0e1_s.jpg) ![](http://farm5.static.flickr.com/4020/4672197599_96479799c4_s.jpg) ![](http://farm2.static.flickr.com/1266/4672198263_2ce6b54859_s.jpg) ![](http://farm5.static.flickr.com/4019/4672198601_54ed02fa5e_s.jpg) ![](http://farm5.static.flickr.com/4059/4672199209_477aa09a7a_s.jpg) ![](http://farm5.static.flickr.com/4003/4672198809_0b9be1b3a6_s.jpg)&nbsp;](http://www.flickr.com/photos/devnology/sets/72157624210500640/show/)
