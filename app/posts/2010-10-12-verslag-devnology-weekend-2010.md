---
layout: post
title: "Verslag Devnology weekend 2010"
---

Het zit er op: het [eerste Devnology weekend](http://devnology.nl/nl/bijeenkomsten/details/28-devnology-weekend-2010).&nbsp;In een [oude boerderij](http://www.boarnshiem.nl/), omgebouwd als groepsaccommodatie, hebben zich in het weekend van 8 tot en met 10 oktober een twintigtal software enthousiastelingen opgesloten om van elkaar te leren en elkaar te leren kennen.&nbsp;Een weekend vol met discussie over software, handen aan de knoppen, bier, maar vooral gezelligheid, mogelijk gemaakt door&nbsp;[Codewise](http://www.codewise.nl/).

Het weekend startte voor de meeste gasten op vrijdagmiddag in de auto, met een lange rit richting het Friese Aldeboarn (of was het nou Oldeboarn?). Na vele kilometers asfalt, spoor en file druppelde de gasten vanaf een uur of vijf binnen, om vervolgens zo snel mogelijk van het eerste zelfgetapte biertje aan de bar te genieten ([foto](http://www.flickr.com/photos/devnology/5068453107/in/set-72157625010349107/)). Toen Soemirno onder luid gejuich als laatste de boerderij betrad, kon het weekend, na de nodige hoeveelheid macaroni, officieel van start gaan met de 'bonte avond'. Iedere deelnemer kreeg de kans om de denkbeeldige microfoon op te pakken en iets te vertellen over zichzelf. Een leuke manier om elkaar beter te leren kennen. Wist je bijvoorbeeld dat Freek niet altijd kaal is geweest, dat Vincent eigenlijk een wereldberoemde radiomaker is, dat Paul een stand-up comedian is ([foto](http://www.flickr.com/photos/devnology/5069066646/in/set-72157625010349107/)) en dat bijna niemand uit het gezelschap zijn studie heeft afgemaakt?

Op zaterdagochtend (of eigenlijk middag) ontstonden, na een lange nacht vol met discussie, bij een groot aantal gasten de eerste ontwenningsverschijnselen, want het Internet was nog steeds stuk. Omdat de eigenaresse van de accommodatie meer verstand had van koeien dan van Internet werden de handen uit de mouwen gestoken en werd al het eigen materieel uit de tassen gehaald. Een lange netwerkkabel van Arne, een verlengstuk van Angelo, een kabel en switch van Jelle en een router van Mendelt verder zorgde uiteindelijk voor luid gejuich: het eerste contact met de buitenwereld op de laptop van Jelle en Mark was een feit ([foto](http://www.flickr.com/photos/devnology/5068459571/in/set-72157625010349107/))!

De zaterdag werd vervolgd met het samenstellen van het weekendprogramma. In een gezamenlijke stand-up meeting werden de onderwerpen voor het weekend bedacht en op de backlog geplakt ([foto](http://www.flickr.com/photos/devnology/5069067834/in/set-72157625010349107/)). Na een stemronde selecteerde het aanwezige publiek de zeven leukste en meeste interessante onderwerpen. De rest van de dag stond in het teken van een introductie in Smalltak door Soemirno, spelen met Lego Mindstorms onder begeleiding van Felienne en het oplossen van de beruchte [Euler breinbrekers](http://projecteuler.net/). Afgewisseld met een [bordje nasi](http://twitter.com/#!/arnetim/status/26837309742) en een koud biertje in het nazomer zonnetje, werd het programma vervolgd door een stevige discussie over CQRS, een demonstratie van het NCQRS framework door Pieter Joost en een heus [Robocode](http://robocode.sourceforge.net/) gevecht. De populairste 'sessie' van de avond was echter het verslavende spelletje [Plants versus Zombies](http://www.popcap.com/games/free/pvz), dat op alle vijf de iPad's tot diep in de nacht werd gespeeld ([foto](http://www.flickr.com/photos/devnology/5069071058/in/set-72157625010349107/)).

Zondagochtend werd de nachtrust van een aantal schoonslapers abrupt verstoord door een harde schreeuw. Een snelle blik op het horloge of Twitter maakte al snel duidelijk dat er geen reden was voor paniek, want een van de mooiste momenten uit de nerdgeschiedenis was aangebroken: het was [10:10:10 op zondag 10 oktober 2010](http://twitter.com/#!/rvdarend/status/26917117641) - omgerekend is 101010 binair .. (reken maar uit). Na een lekker rondje hardlopen in de Friese bossen door sommigen werd het weekend afgesloten met een introductie OSGi door Angelo en het verdelen van het overgebleven eten en drinken.

_Vanaf deze plaats wil ik alle deelnemers bedanken voor het geweldige weekend. Ik denk dat ik voor iedereen mag spreken als ik zeg dat het een ongedwongen, leerzaam, maar vooral erg gezellig weekend is geweest. Dankjewel Erik, Bart, Soemirno, Mendelt, Jelle, Mark, Corno, Rick, Mark, Felienne, Angelo, Vincent, Paul, Michel, Ronald en Lutger!_

_![](http://farm5.static.flickr.com/4105/5068453107_749609b7d0_s.jpg)&nbsp;![](http://farm5.static.flickr.com/4133/5069066332_9d80fe2a6c_s.jpg)&nbsp;![](http://farm5.static.flickr.com/4107/5068455659_6da16cabeb_s.jpg)&nbsp;![](http://farm5.static.flickr.com/4148/5068457323_cf488d5c00_s.jpg)&nbsp;![](http://farm5.static.flickr.com/4125/5069068528_ff669d800a_s.jpg)&nbsp;![](http://farm5.static.flickr.com/4126/5068460889_8808088b16_s.jpg)&nbsp;![](http://farm5.static.flickr.com/4089/5069069918_0b25ff87ce_s.jpg)&nbsp;![](http://farm5.static.flickr.com/4127/5069063586_244037989a_s.jpg)
_
