---
layout: post
title: "Community Day 2010: Socializen, kennisslurpen en antischaap"
---

_Dit verslag is geschreven door Dennie Bastiaan ([@denniebee](http://twitter.com/denniebee)) . Bedankt Dennie!_

Het is zaterdagochtend 8:30. Ik stap de auto in om richting Baarn te rijden. Richting baarn op mijn vrije zaterdag? Jazeker! Ik geef namelijk graag mijn vrije zaterdag op voor een dag vakinhoudelijk nerden. Ruim 90 man stapten namelijk om ongeveer dezelfde tijd ook in de auto of in een trein om naar VX Company af te reizen, alwaar de[ Devnology Community Day 2010](http://devnology.nl/en/blog/7-verslagen/119-agenda-community-day-2010) plaats vond. Bij binnenkomst werd ik ontvangen met een warme bak koffie en een hoop bekende gezichten.

Echt tijd om te praten hadden we eigenlijk niet, want het programma zat bomvol lighting talks, workshops, chalk &rsquo;n talks en presentaties. Het programma van vier tracks en vijf slots maakte het kiezen van sessies niet gemakkelijk. Vrijwel iedere sessie wekte mijn interesse, maar helaas moest er een keuze worden gemaakt. Ik heb zelf gekozen voor kwantiteit (zeker niet ten koste van de kwaliteit!) en ben dus voor het meerendeel voor de &ldquo;Larry&rdquo;-track gegaan.

De eerste sessie die ik bijwoonde was &ldquo;datavisualisaties&rdquo; van Jan Willem Tulp. Het was erg verhelderend om te zien hoe een andere kijk op data de informatieve waarde van data kan verhogen. Een vak apart! Daarna volgde &ldquo;Introducing Kanban&rdquo; door Arne Timmerman. Een sessie over een systematische aanpak van software-productie. De concepten uitgelegd in deze sessie hebben mij getriggerd hier meer over te lezen. Zoals elke goede devnology-sessie ontstond er een discussie over kanban als methode. Hier is men nog niet over uitgepraat!

Daarna volgde ik &ldquo;Introduction to Groovy en Grails&rdquo; van Marco Pas. Groovy, een taal afgeleid van Java, is een interessante taal die meer is dan &ldquo;Syntactic Sugar&rdquo; alleen. Het combineert concepten van statische, functionele en dynamische talen tot een mooi geheel. Grails , een webdevelopment-framework voor Groovy, toont een pragmatische code-first benadering. Ook in dit framework was het succes van &ldquo;coding by convention&rdquo; te zien, door de configuratie achterwegen te laten en zoveel mogelijk een &ldquo;standaard manier van werken&rdquo; te introduceren.

Na de door VX Company goed verzorgde lunch volgde voor mij de sessie &ldquo;Wiskunde voor programmeurs: grafen en symmetrie&rdquo; van Felienne Hermans. Het was een zeer verrassende sessie. De vastgeroeste programmeur zit soms vast in een bepaalde denkwijze, waardoor de wiskundige benadering om een probleem op te lossen vaak wordt vergeten. Dit terwijl een dergelijke aanpak de performance en onderhoudbaarheid van je applicatie sterk ten goede zou kunnen komen. Door middel van voorbeelden legt ze uit hoe je met behulp van symmetrie een probleem kunt versimpelen. Tijdens deze sessie werd wat mij betreft het woord van dag geboren: &ldquo;antischaap&rdquo;. ;-)

De sessie &ldquo;Aggregates, entities and value objects&rdquo; van Rick van der Arend was een theoretische sessie over software modellering. Een zeer interessante sessie die wat mij betreft de spijker op z&rsquo;n kop sloeg over hoe in de toekomst over het modelleren van software moet worden nagedacht. Het is een fundamentele discussie die toont dat de software wereld zichzelf blijft verbeteren en professionalisering niet uit de weg gaat.

Als laatste sessie volgde ik &ldquo;Psychology &amp; Software Engineering: Facts &amp; Fallacies&rdquo;. Een zeer dynamische sessie van Maarten Metz &amp; Freek Leemhuis. Met behulp van voorbeelden, filmpjes, een &ldquo;petje op, petje af&rdquo; popquiz en experimenten wordt uitgelegd hoe psychologie onderdeel uitmaakt van de werkzaamheden van een software engineer. Een zeer leuke en leerzame sessie met stof tot nadenken. Freek en Maarten zullen spreken tijdens de [XP Days Benelux 2010](http://www.xpday.net/). Mocht je daar naartoe gaan en deze sessie niet hebben bijgewoond, dan is het een aanrader!

Zoveel informatie op &eacute;&eacute;n dag is overweldigend, maar zeer de moeite waard geweest. Het was leuk om te zien hoe enthousiast de community is. Tel daarbij op dat de opkomst van 90 man een opkomst is om als community trots op te zijn. Het was ook leuk om te zien dat sommigen de community day gebruikte om voor het eerst kennis te maken met Devnology. Een geslaagde dag. Ik wil de organisatie bedanken voor dit mooie evenement en VX Company voor de uitstekende facilitatie!

[ ![](http://farm2.static.flickr.com/1362/5155029019_078d6c617b_s.jpg) ![](http://farm5.static.flickr.com/4055/5155029313_0c8e8d59f3_s.jpg) ![](http://farm5.static.flickr.com/4084/5155029695_35ffbed07e_s.jpg) ![](http://farm5.static.flickr.com/4124/5155034733_bffff0bdb5_s.jpg) ![](http://farm2.static.flickr.com/1329/5155641246_a53f2ca9bc_s.jpg) ![](http://farm5.static.flickr.com/4059/5155644622_9345af5928_s.jpg) ![](http://farm5.static.flickr.com/4034/5155036855_8b5173f09a_s.jpg)&nbsp;](http://www.flickr.com/photos/devnology/sets/72157625208946797/)
