---
layout: post
title: "Verslag Retrospective 2010"
---

Een keer per jaar verzamelen de leden van het Nederlandse software gilde zich om de ontwikkelingen uit het vakgebied te evalueren. Afgelopen woensdag werd [de tweede editie](http://devnology.nl/nl/bijeenkomsten/details/29-retrospective-2010) van deze zogenaamde Retrospective georganiseerd, mede mogelijk gemaakt door [Humiq](http://www.humiq.nl/). In de Evenementenhal van Gorinchem verenigden zich een achttal leden die ondanks de sneeuw, file en griep in de auto of bus waren gestapt om deel te nemen aan de discussie.

Na een uitgebreid buffet werd het doel van het eerste deel van de avond vastgesteld: het gezamenlijk uitwerken van een heuse [Gartner hype cycle](http://www.gartner.com/technology/research/methodologies/hype-cycle.jsp). In een open discussie werden de belangrijkste ontwikkelingen van het afgelopen jaar benoemd en na discussie op de juiste plaats van de curve geplakt. Het resultaat van deze exercitie vind je op de onderstaande foto. De belangrijkste conclusies van het gilde zijn dat ..

*   .. de adoptie van software methodes als Continuous Integration en Unit testen in de Microsoft community sterk is toegenomen. In tegenstelling tot de Java wereld waar deze methodes al langer als volwassen en gemeengoed worden beschouwd.&nbsp;
*   .. [gedistribueerde versiebeheersystemen](http://martinfowler.com/bliki/FeatureBranch.html) enorm aan populariteit hebben gewonnen in het afgelopen jaar. Git en Mercurial systemen lijken net als de ondersteunende platformen [GitHub](https://github.com/) en [Bitbucket](http://bitbucket.org/) niet meer weg te denken uit het vakgebied.
*   .. er veel aandacht is voor Command and Query Responsibility Separation, een architectuurstijl die een Event-driven Architecture, Messaging en Agent technologie faciliteert. Het verschijnen van het Java [Axon framework](http://code.google.com/p/axonframework/) en .NET [NCQRS framework](http://ncqrs.org/) zijn hier het resultaat van.
*   .. het stil is geworden in het land van de Service Oriented Architectures. Er is al langer discussie over de return-on-investment van deze architectuurstijl, maar door de opkomst van [lichtgewicht RESTful services](http://www.infoq.com/minibooks/emag-03-2010-rest) lijkt de stijl meer en meer aan terrein te verliezen.
*   .. het decennia oude functionele paradigma opnieuw aan terrein wint. Er is vernieuwde aandacht voor talen als Erlang, Haskell en Lisp, in een nieuw jasje gestoken onder de naam Clojure. De opkomst van functionele talen komt voort uit de groeiende behoefte om de schaalbaarheid van software te vergroten door de toepassing van parallelle verwerking. Het zal voor softwareontwikkelaars een uitdaging worden om mee te gaan in deze ontwikkeling, er lijken nog maar weinig mensen te zijn die zijn opgevoed met het schrijven van pure functies.
*   .. de Agile softwareontwikkelmethode langzamerhand zijn top in de hype cycle bereikt en op het punt staat om af te glijden naar een periode van weerstand en negatieve ervaringen. In de Scrum community is er in het laatste jaar [erg veel rumoe](http://agileanarchy.wordpress.com/2010/10/12/the-scrum-compliance/)r, onder andere in de Scrum Alliance, en Agile wordt als methode steeds vaker [verkeerd uitgelegd en begrepen](http://www.halfarsedagilemanifesto.org/). Principes uit de Lean- en Kanban methode lijken daarentegen steeds vaker te worden genoemd als aanvulling op de gevestigde Agile methodes.

Het tweede deel van de avond stond in het teken van persoonlijke ambities. Een voor een werden de plannen voor het komende jaar uit de doeken gedaan door Coen, Ruben, Michel, Vincent, Riccardo, Eric Jan, Pieter Joost en Arne. Een greep uit een aantal vrij-vertaalde quotes: 'ik ga volgend jaar van baan wisselen', 'ik maak een einde aan mijn carriÃ«re als PowerPoint architect', 'ik ga verder bouwen aan mijn eigen bedrijf', 'mijn timing moet beter, ik loop altijd vooruit op ontwikkelingen in het vakgebied', 'ik blijf gewoon waar ik zit, ik heb een hernieuwde motivatie gevonden om er wat moois van te maken' en 'misschien stap ik wel over naar de Microsoft wereld'.

![](images/stories/img_0361.jpg)
