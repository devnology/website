---
layout: post
title: "Verslag Back to School III : Software impact"
---

Dit verslag is geschreven door Maarten Metz([@Mmz_](http://twitter.com/Mmz_)). Bedankt Maarten!

Woensdag 5 Oktober wisten een 30-tal enthousiaste software ontwikkelaars de weg te vinden naar de Devnology 'back to school' sessie. In een uitstekende sfeer werden onder het eten de laatste ontwikkelingen in het vakgebied en op persoonlijk gebied besproken. Na het eten was het de beurt aan Michiel van Genuchten om de toehoorders op de hoogte te brengen van zijn onderzoek op het gebied van software impact.

Michiel van Genuchten redigeert samen met Les Hatton een reeks columns in [IEEE Software Magazine](http://www.computer.org/portal/web/software/home). Een overkoepelend doel van de columns is beter kwantitatief inzicht te krijgen in de invloed van software op verschillende bedrijfstakken. Aangezien de grootte van een software project enorme invloed heeft op zowel de engineering als op de kosten en baten van ontwikkeling, moeten schrijvers van de columns op z'n minst inzicht geven in het aantal Lines Of Code (LOC) van hun software. Daarnaast lijkt het aannemelijk dat 'software volume' - het aantal keer dat het software product verkocht of gedownload wordt - ook grote invloed heeft op de engineering en bedrijfsvoering. Daarom worden ook 'software volume' getallen vereist in de columns.

In de presentatie ging Michiel uitgebreid in op de resultaten uit verschillende columns en verschillende bedrijfstakken: hoe Android en Windows de onderliggende hardware naar de achtergrond drukken, waarom Bosch als toeleverancier met hun ECU software (in volume) de grootste speler is in de auto-industrie, hoe Honeywell meer flightmanagement systemen afzet dan Boeing en Airbus, hoe TomTom meer navigatiesoftware in auto's installeert dan bijvoorbeeld Toyota, maar ook hoe Open Digital Dentistry (het bedrijf waar Michiel werkt) de dental wereld opschudt met hun software rondom implantaten. Het patroon is keer op keer hetzelfde: daar waar producenten eerst zelf software schreven en onderhielden om (delen van) hun hardware of bedrijfsvoering te ondersteunen, nemen keer op keer andere bedrijven - waarvan het schrijven van die specifieke software pure broodwinning is - die rol over. Zodra deze softwarebedrijven (aanzienlijk) grotere afzetmarkten bedienen dan de traditionele producenten zullen 'buy or build' beslissingen steeds vaker in hun voordeel uitvallen.

De Devnology community was ondanks het tijdstip niet van plan het verhaal gelaten over zich heen te laten komen. De bevindingen van Michiel werden zowel tijdens de presentatie als gedurende de fishbowl discussie kritisch uiteengerafeld. De definities van 'een markt', 'lines of code' en 'volume' passeerden de revu. Vragen werden gesteld en aannames werden beproefd. De toegankelijke houding van Michiel in combinatie met de kritische houding van de (voornamelijk software ontwikkelende) devnologen zorgde voor vuurwerk. Doorgaans gebeurde dit op een open en vriendelijke manier, alhoewel er af en toe ook op indringende wijze meningen verkondigd werden.

Al met al vond ik de avond zeer de moeite waard. Het doet me goed om te zien dat Michiel ondanks zijn overvolle agenda bereid is om belangeloos zijn kennis te delen. Daarnaast is het altijd weer leuk om bij te praten met andere devnologen die ook gepassioneerd bezig zijn met hun vak. Het impact-onderzoek bevindt zich nog in de beginfase en Michiel gaf dan ook aan dat zowel columns, data als verbetervoorstellen van harte welkom zijn. Een mooie kans voor iedereen die &lsquo;impact&rsquo; wil hebben op het &lsquo;software economics&rsquo; vakgebied.

Maarten Metz

<div>**[Devnology Back to School III : Software impact](http://www.slideshare.net/devnology/devnology-back-to-school-iii-software-impact "Devnology Back to School III : Software impact")** <iframe src="http://www.slideshare.net/slideshow/embed_code/9568415" width="425" height="355" frameborder="0" marginwidth="0" marginheight="0" scrolling="no"></iframe>
<div>View more [presentations](http://www.slideshare.net/) from [Devnology](http://www.slideshare.net/devnology)</div>
</div>

{artsexylightbox flickrNumberOfImages="26" flickr="Devnology" flickrSet="72157627829265606"} {/artsexylightbox}

Document edited with [HTML-Cleaner.com](http://www.html-cleaner.com)
