---
layout: post
title: "Verslag Ignite Talks Night"
---

De eerste meeting van Devnology in 2012 stond in het teken van een experiment met een nieuwe vorm van presenteren. Aanvankelijk zou PechaKucha de aangewezen vorm zijn, maar door wat [licentiekwesties](en/blog/7-verslagen/183-why-our-next-event-is-not-a-pecha-kucha-night) is de avond ge-rebrand naar een [Ignite Talks Night](http://igniteshow.com/). Deze vorm van 20 slides maal 15 seconden per slide - dus 5 minuten in totaal - lijkt een eitje maar blijkt in de praktijk een leuke uitdaging op het vlak van timing. Laat je je leiden door de slides, of laat je de slides een ondersteuning zijn van je verhaal. Het ideaal ligt zoals bij veel zaken in het midden, soms wat meer naar rechts en soms wat meer naar links. Vaststaat dat enige correlatie tussen de dia die getoond wordt en het onderwerp op dat moment wenselijk is.

Onze gastheer bij Marktplaats, Cees de Groot, had een heerlijk Surinaams maal geregeld, dus de inwendige mens kwam niets tekort. De opkomst was niet erg groot, maar dit werd goedgemaakt door de intieme sfeer. Alle aanwezigen waren min of meer reguliere Devnology-deelnemers, dus er was geen ijs dat gebroken moest worden.

![Arne - Continuous Delivery met Chef](http://farm8.staticflickr.com/7163/6637550093_99011d9a82_m.jpg)Pieter Joost trapte de avond moedig af met een verhaal uit de grotere context van het CQRS-concept: Event Sourcing. Sommige deelnemers hadden er moeite mee om de aandacht bij het verhaal te houden omdat de vorm zo afwijkt van wat ze gewend zijn. Niettemin zette Pieter Joost een helder punt neer waar naderhand een leuke discussie over de toepasbaarheid van het concept uit volgde.
Arne verraste ons met mooie zelfgetekende slides in [zijn verhaal over Continuous Delivery met Chef Solo](http://youtu.be/Hvnc2yUIl68). In vijf minuten vertelde hij ons hoe hij bij Finalist geautomatiseerde uitrollen naar een testomgeving had gerealiseerd. Met behulp van [Chef](http://www.opscode.com/chef/), een Ruby-dsl voor het scripten van uitrol-recepten leek het kinderspel, hoewel de leercurve toch nog redelijk steil bleek te zijn volgens Arne.
Hierna volgde een meer [filosofische verhandeling van Michel](http://youtu.be/uS0FJIKGK8Q). Zonder een letter code te tonen leerde hij ons dat de (programmeer-)taal die we kiezen bepaalt hoe we tegen een probleem aankijken. De taal is een bril die de werkelijkheid vervormt of verheldert. Hierdoor is code eigenlijk net zo ambigu als natuurlijke taal. Gebruikmakend van het levensverhaal van [Wittgenstein](http://nl.wikipedia.org/wiki/Ludwig_Wittgenstein) geeft Michel ons een betere begrip van het concept 'betekenis'.
Na een korte pauze was [ik aan de beurt om iets te vertellen over Gamification of the Road](http://youtu.be/vaDy-hypIvI). Het concept [gamification](http://en.wikipedia.org/wiki/Gamification), door sommigen alweer een hype genoemd, wordt in toenemende mate toegepast op het web. Met behulp van sociale, positieve feedback wil men gewenst gedrag bevorderen. Welke hindernissen zijn er te nemen als we dit concept willen toepassen op het gedrag op de openbare weg? De techniek is er al, dus wat houdt ons tegen om het te implementeren?
Tot slot gaf Freek een verfrissende blik op het vak Consultancy. Wat doet een consultant en wat drijft zo'n persoon? Met een knipoog krijgen we inzicht in de wereld van de Zelfstandige Zonder Personeel. Een leuke afsluiter van een bijzondere avond. Dank aan Marktplaats voor de gastvrijheid!

{artsexylightbox flickr="Devnology" flickrSet="72157628722193303"} {/artsexylightbox}
