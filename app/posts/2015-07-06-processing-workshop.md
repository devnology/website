---
layout: post
title: "processing workshop"
---

Dit verslag is geschreven door Mark Giesen (@markgiesen). Dankjewel!

Op 2 juli kwamen we met een man (en vrouw) of 15 bij elkaar in (voor mij het verre) Breda. We waren daar te gast bij Codecentric en dat is alvast erg goed bevallen. Het eten was fantastisch en zelfs nog warmer dan het weer. Volgens mij was bijna iedereen van Codecentric aanwezig, daarmee heb ik weer veel nieuwe gezichten leren kennen. Eentje bleek zelf een oud collega uit Arnhem en dus kon ik mee terugrijden door het prachtige onweer! Naast de thuisspeler waren er natuurlijk ook de usual suspects en met z’n allen waren we benieuwd naar wat Processing te bieden heeft.

![](/images/2015-07-02%2019.03.47.jpg)

Adriaan Wormgoor kwam ons een inleiding geven in deze ontwikkelomgeving. Weinigen kennen het, maar het is best groot in het gebied tussen technologie en kunst. Daarnaast wordt het regelmatig gebruikt op IT opleidingen om de eerste beginselen van het ontwikkelvak onder de knie te krijgen. Het is namelijk een heerlijke “lik op stuk” omgeving gebleken. Processing maakt het erg eenvoudig om grafisch interessante kunsten te tonen. Je hebt erg snel iets leuks op het scherm. Door een beetje pielen en draaien aan wat variabelen voel je je na een kwartiertje toch al bijna een kunstenaar. Na een uurtje had ik toch al 3 balletjes over het scherm rollen en onderling met lijnen verbonden. Toen we de balletjes onzichtbaar maakten en de achtergrond niet meer verversten bleken we een spirograaf te hebben gebouwd. Adriaan had al wat organische vetplant achtige monsters getoond, die op zo’n zelfde spelende manier tot stand waren gekomen. Dat belooft nog wat als we ons een avondje boos gaan maken hierop. Misschien hebben we die avond de nieuwe van Gogh wel wakker geschud?

![](/images/2015-07-02%2021.18.59.jpg)

Ik spreek denk ik namens allen als ik zeg dat dit vooral leuk was om te doen. Snel resultaat van je ideeën en leuke vormen die als vanzelf ontstaan. Ik snap nu ook wel waarom dit in het onderwijs gebruikt wordt, het is met weinig ervaring en kennis toch al snel leuk. Eerst 500 pagina’s lezen en vervolgens een Hello World bouwen spreekt de gemiddelde 18 jarige toch minder aan. Vanaf september kan ik jullie vertellen of het inderdaad zo goed werkt, ik geef dan het intro vak aan de Hogeschool van Arnhem en Nijmegen en inderdaad met Processing. Dit was dus naast leuk, vooral ook een zinnige kennismaking.

De slides van Adriaan staan hier: http://devnology.nl/images/aw.pdf
